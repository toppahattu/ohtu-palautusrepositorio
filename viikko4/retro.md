## Retrospektiivitekniikoita miniprojektiin

Ketterissä ohjelmistokehitysmenetelmissä toteutetaan usein jokaisen sprintin lopuksi lyhyt arviointi, jossa kehitystiimi arvioi omaa työskentelyprosessiaan. Tätä prosessia kutsutaan *retrospektiiviksi*. Tutustaan seuraavaksi kahteen retrospektiivitekniikkaan.

### 1. Start, Stop, Continue, More of, Less of Wheel

Tämän lyhytkestoisen tekniikan tarkoitus on, että tiimi käy keskustellen läpi juuri toteutetun sprintin tapahtumia. Keskustelun apuna käytetään viittä kysymystä:
- Onko jotain, mitä emme vielä ole tehneet, mutta kannattaisi alkaa tekemään?
- Onko jotain, minkä tekeminen kannattaisi lopettaa?
- Onko jotain, minkä tekemistä kannattaa jatkaa?
- Onko jotain, mitä kannattaisi tehdä enemmän?
- Onko jotain, mitä kannattaisi tehdä vähemmän?
Keskustelun visuaalisena apuna on monesti paperille piirretty, viiteen osaan jaettu ympyrä, johon on kirjoitettu sanat **"aloita"**, **"lopeta"**, **"jatka"**, **"enemmmän"**, **"vähemmän"**. Tälle paperille voidaan kirjata muistiin tiimin kommentit.
Tekniikan kesto on 10-25 minuuttia kehitystiimin kokoa mukaillen.

### 2. Glad, Sad, Mad

Tämän hieman laajemman tekniikan avulla kehitystiimi voi käydä läpi sprintin aikana nousseita haasteita, muutoksia ja huomioita. Nämä huomiot liittyvät sekä tiimin toimintaan että tiimin ulkopuolisiin, sprinttiin vaikuttaneisiin tapahtumiin. Retrospektiivin aluksi jokainen tiimin jäsen kirjaa omia mietteitään paperilapuille. Jokainen huomio kirjataan omalle lapulleen. Tähän vaiheeseen on tarkoitus käyttää 10-15 minuuttia. Seuraavaksi laput käydään tiimin kesken läpi ja lajitellaan yhteisellä päätöksellä kategorioihin **iloinen**, **surullinen**, **vihainen**. Kategorioista viimeinen on tarkoitettu erityisesti tiimin ulkopuolisille tapahtumille, joihin tiimillä ei välttämättä ole mahdollisuutta vaikuttaa. Lajitteluun käytetään myös 10-15 minuuttia. Tämän jälkeen jokainen tiimin jäsen äänestää aiheita, joista mieluiten haluaisi keskustella. Äänestyksen kesto on noin 5 minuuttia. Lopuksi käydään eniten ääniä saaneista aiheista keskustelua scrum masterin johdolla. Keskustelu lopetetaan, kun retrospektiivin kokonaiskesto on 60 minuuttia tai keskustelu tyrehtyy.